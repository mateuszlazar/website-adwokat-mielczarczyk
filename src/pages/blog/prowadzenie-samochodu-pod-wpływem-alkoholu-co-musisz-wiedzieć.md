---
templateKey: blog-post
title: Prowadzenie samochodu pod wpływem alkoholu - co musisz wiedzieć
date: 2019-01-08T21:13:31.232Z
---
„Jazda po pijanemu” może stanowić wykroczenie lub przestępstwo, od tego też zależy rodzaj kary.

**Wykroczenie wskazane w art.87 k.w. –**ma miejsce w przypadku prowadzenia pojazdu mechanicznego*po użyciu alkoholu.*

**Stan po użyciu alkoholu**zachodzi, gdy zawartość alkoholu w organizmie

wynosi lub prowadzi do:

* stężenia we krwi od 0,2‰(promila) do 0,5‰ alkoholu albo
* obecności w wydychanym powietrzu od 0,1 mg do 0,25 mg alkoholu w 1 dm3



Za opisywane wykroczenie sprawca zostanie ukarany:

* karą aresztu (od 5 do 30dni) albo karą grzywny (od 50zł do 5000zł)
* zakazem prowadzenia pojazdów (od 6miesięcy do 3 lat)



W przypadku wykroczenia sąd może**na podstawie art. 39 § 1 k.w. odstąpić od orzeczenia zakazu**prowadzenia samochodów w wypadkach zasługujących na szczególne uwzględnienie. Oceniając wskazane wypadki, Sąd bierze pod uwagę charakter i okoliczności danego czynu lub właściwości i warunki osobiste.



**Przestępstwo art. 178a k.k.**ma miejsce w przypadku prowadzenia pojazdu mechanicznego*w stanie nietrzeźwości***.**

**Stan nietrzeźwości**zachodzi, gdy zawartość alkoholu w organizmie wynosi lub prowadzi do:

* stężenia we krwi powyżej 0,5‰ (promila) alkoholu albo
* obecności w wydychanym powietrzu powyżej 0,25 mg alkoholu w 1 dm3



Za opisywane przestępstwo sprawca zostanie ukarany:

* grzywną
* karą ograniczenia wolności albo pozbawienia wolności do lat 2
* zakazem prowadzenia pojazdów od 3 lat do 15 lat
* świadczenie pieniężne na rzecz Funduszu Pomocy Pokrzywdzonym oraz Pomocy Postpenitencjarnej w kwocie od 5000 zł do 60000 zł



***Procedura w uproszczeniu:***

Po kilku dniach od zatrzymania i kontroli kierujący pod wpływem zostanie wezwany na komisariat w celu złożenia wyjaśnień.



Kierowca po przesłuchaniu ma możliwość:



* Wyrazić zgodę na oferowany wniosek o dobrowolne podanie się karze, czyli przyjąć propozycję w zakresie ukarania go za prowadzenie samochodu po alkoholu. Sąd po rozpoznaniu takiego wniosku zdecyduje czy zaproponowana kara spełnia swoje cele.
* Nie wyrazić zgody na dobrowolne poddanie się karze zaproponowany podczas przesłuchania, gdyż taki wniosek może złożyć bezpośrednio przed Sądem. Wówczas Prokurator wysyła do Sądu wniosek o ukaranie lub akt oskarżenia, a obwiniony lub oskarżony może złożyć do Sądu Rejonowego wyżej wymieniony wniosek o dobrowolne poddanie się karze najpóźniej do chwili zakończenia jego przesłuchania na rozprawie głównej, najlepiej jednak tuż po przekazaniu sprawy do Sądu.



Sąd może uwzględnić taki wniosek jeżeli:

* okoliczności popełnienia zarzucanego obwinionemu wykroczenia nie budzą wątpliwości,
* cele postępowania zostaną osiągnięte pomimo nie przeprowadzenia rozprawy w całości,
* oskarżyciel publiczny obecny na rozprawie nie sprzeciwi się wnioskowi, który został złożony przez obwinionego.



W szczególnych przypadkach można złożyć**wniosek o warunkowe umorzenie postępowania karnego**. Nie jest to jednak instytucja dla każdego, gdyż trzeba spełniać pewne wymogi wymienione w art. 66 § 1 k.k tj:

1. uprzednia niekaralność sprawcy za przestępstwo popełnione umyślnie – tzn. sprawca może być skazany za przestępstwo popełnione nieumyślnie, np. za spowodowanie wypadku w komunikacji z art. 177 k.k.
2. nieznaczny stopień winy i społecznej szkodliwości popełnionego przez sprawcę przestępstwa tj:

* **wysokość stężenia alkoholu w wydychanym powietrzu – i**m bliżej dolnej granicy stężenia od którego zaczyna się odpowiedzialność karna za przestępstwo, tym stopień społecznej szkodliwości będzie mniejszy;
* **miejsce popełnienia przestępstwa**– czy była to autostrada, droga ekspresowa o dużym natężeniu ruchu, czy też droga lokalna o niewielkim natężeniu ruchu pojazdów i pieszych
* **pora popełnienia przestępstwa-**czy sprawca kierował samochodem w tzw. „godzinach szczytu” czy np. nad ranem, gdy natężenie ruchu pojazdów i pieszych jest znikome
* **okoliczności zatrzymania sprawcy do kontroli drogowej**– czy powodem zatrzymania kierowcy było naruszenie przepisów ruchu drogowego, czy była to wyłącznie rutynowa kontrola kierowców
* **nie budzące wątpliwości okoliczności popełnienia przestępstwa**– sprawca przyznaje się do czynu i nie kwestionuje faktu jego popełnienia
* **właściwości i warunki osobiste sprawcy oraz jego dotychczasowy sposób życia**-np. prowadzenie ustabilizowanego stylu życia, posiadanie rodziny, pracy, dobra opinia w najbliższym środowisku, niekaralność



W przypadku warunkowego umorzenia postępowania karnego sąd może odstąpić od orzeczenia zakazu prowadzenia pojazdów mechanicznych



# Procedura skrócenia zakazu prowadzenia pojazdów mechanicznych w trybie art. 182a k.k.w.



Kierowca wobec którego wyrok orzekający zakaz prowadzenia pojazdów mechanicznych uprawomocnił się*po 18 maja 2015 roku*może wystąpić z wnioskiem o tzw. skrócenie tego zakazu po połowie okresu wymierzonego zakazu prowadzenia pojazdów. Przykład : jeżeli zakaz został orzeczony na okres 3 lat to można się ubiegać o skrócenie po 1,5roku,.

Jeżeli wyrok uprawomocnił się*przed 18 maja 2015 roku*, o skrócenie można wnosić dopiero po 18 miesiącach trwania zakazu.**Wniosek o dalsze wykonywanie środka karnego w postaci zakazu prowadzenia pojazdów niewyposażonych w blokadę alkoholową składany jest do Sądu, który**wydał wyrok w I instancji zgodnie z art. 3 § 1 k.k.w

Po wydaniu postanowienia przez Sąd należy zgłosić się do Wydziału komunikacji po:



* dokument prawa jazdy w przypadku, jeżeli zakaz prowadzenia pojazdów mechanicznych nie przekroczył roku lub
* skierowanie na kontrolny egzamin na prawo jazdy w przypadku orzeczonego zakazu prowadzenia pojazdów mechanicznych na okres dłuższy niż rok.

Po zdaniu kontrolnego egzaminu na prawo jazdy należy zgłosić się do wydziału komunikacji po dokument prawa jazdy, w którym będzie adnotacja, iż osoba może poruszać się tylko samochodem z blokadą alkoholową.



Po uzyskaniu dokumentu prawa jazdy trzeba wyposażyć swój pojazd w blokadę alkoholową i następnie udać się na Stację Diagnostyczną w celu sprawdzenia czy takie urządzenie działa poprawnie.
